ตลาดหลักทรัพย์แห่งประเทศไทย

10.	ดัชนีหลักทรัพย์
10.1	ความหมายและการนำไปใช้ประโยชน์ของดัชนีหลักทรัพย์
ดัชนีหลักทรัพย์ คือ ค่าทางสถิติที่ใช้วัดภาพรวมการเปลี่ยนแปลงของราคาหลักทรัพย์ ซึ่งนำมาใช้ประโยชน์ได้ดังนี้
	*	ใช้ในการดูการเคลื่อนไหวโดยรวม
	*	ใช้เป็นเกณฑ์มาตรฐานในการเปรียบเทียบกองทุน
	*	ใช้อ้างอิงในการออกสัญญาซื้อขายล่วงหน้า หรือออกตราสารการเงินต่างๆ

10.2	ประเภทของดัชนีหลักทรัพย์ แบ่งตามหลักเกณฑ์ในการคำนวณได้ 3 ประเภท
	1.	ดัชนีราคาหุ้นถ่วงน้ำหนักด้วยมูลค่าตลาด (Market Capitalization Weight Index) (มูลค่าตลาด มูลค่าปัจจุบันของหุ้น เช่น หุ้นของบริษัท AAA ในปัจจุบัน มีมูลค่าเท่ากับ 1,500 ล้านบาท โดยมูลค่าตลาดเท่ากับ ราคาตลาด x จำนวนหุ้น เช่น บริษัท AAA มีราคา หุ้นที่ 15 บาทต่อหุ้น และมีจำนวนหุ้นทั้งหมด 100  ล้านหุ้น ดังนั้นมูลค่าตลาด เท่ากับ 15x100 = 1,500) การเคลื่อนไหวของดัชนีประเภทนี้จะแสดงให้เห็นถึงการเปลี่ยนแปลงของมูลค่าตลาดโดยรวม โดยหลักทรัพย์ที่มีมูลค่าตลาดสูงจะมีอิทธิพลต่อการเปลี่ยนแปลงของดัชนีมากกว่าหลักทรัพย์ที่มีมูลค่าตลาดต่ำ ตัวอย่างของดัชนีหลักทรัพย์ประเภทนี้ ได้แก่ SET Index ของไทย, Hang Seng Index ฮ่องกง, Straits Times Index สิงคโปร์, NYSE Index สหรัฐฯ
	2.	ดัชนีราคาหุ้นถ่วงน้ำหนักด้วยราคาตลาด (Price Weight Index)  เป็นดัชนีที่คำนวณโดยการหาค่าเฉลี่ยของราคาหลักทรัพย์ในแต่ละวัน ซึ่งส่งผลให้หลักทรัพย์ที่มีราคาสูงจะส่งผลต่อการเปลี่ยนแปลงของดัชนีมากกว่าหลักทรัพย์ที่มีราคาต่ำ ตัวอย่างของดัชนีราคาหุ้นประเภทนี้ ได้แก่ NIKKEI 225 ของญี่ปุ่น, Dow Jones ของสหรัฐฯ
	3.	ดัชนีราคาหุ้นไม่ถ่วงน้ำหนัก (Equally Weight Index) เป็นดัชนีที่คำนวณโดยการหาค่าเฉลี่ยของเปอร์เซ็นต์การเปลี่ยนแปลงของราคาหลักทรัพย์ในแต่ละวัน ซึ่งทำให้หลักทรัพย์ทุกตัวส่งผลกระทบต่อดัชนีเท่ากัน
	4.	ดัชนีราคาหุ้นถ่วงน้ำหนักด้วยปัจจัยพื้นฐาน (Fundamental weight index) เป็นดัชนีที่ถ่วงน้ำหลักด้วยปัจจัยพื้นฐานของหลักทรัพย์ เช่น รายได้, กำไร, มูลค่าทางบัญชี ซึ่งส่งผลให้หลักทรัพย์ที่มีปัจจัยพื้นฐานดีจะส่งผลต่อการเปลี่ยนแปลงของดัชนีมากกว่าหลักทรัพย์ที่มีพื้นฐานไม่ดี

10.3	ดัชนีที่จัดทำโดยตลาดหลักทรัพย์แห่งประเทศไทย
	1.	ดัชนีราคาตลาดหลักทรัพย์แห่งประเทศไทย (SET Index) ดัชนีที่สะท้อนการเคลื่อนไหวของหุ้นทั้งหมดในตลาดหลักทรัพย์แห่งประเทศไทย (SET) โดย SET Index เป็นดัชนีประเภท Market Capitalization Weight Index
	2.	ดัชนีราคา MAI (Market for Alternative Investment) ดัชนีที่สะท้อนการเคลื่อนไหวของหุ้นทั้งหมดในตลาด MAI ซึ่งเป็นหุ้นขนาดเล็กที่มีโอกาสในการเติบโตสูง โดย MAI Index เป็นดัชนีประเภท Market Capitalization Weight Index
	3.	ดัชนีราคากลุ่มอุตสาหกรรมและดัชนีหมวดธุรกิจ (Industry Index & Sector Index) ดัชนีที่สะท้อนการเคลื่อนไหวของหุ้นทั้งในกลุ่มอุตสาหกรรม/หมวดธุรกิจ เช่น ดัชนีอุตสาหกรรมการเงิน, ดัชนีหมวดธุรกิจธนาคาร, ดัชนีอุตสาหกรรมบริการ, ดัชนีหมวดธุรกิจการท่องเที่ยวและสันทนาการ โดย Industry Index & Sector Index เป็นดัชนีประเภท Market Capitalization Weight Index
	4.	ดัชนีราคา SET50 ดัชนีที่สะท้อนการเคลื่อนไหวของหุ้น 50 หลักทรัพย์ ซึ่งคัดเลือกจากหุ้นมีที่มูลค่าตลาด (Market Capitalization) สูงและมีสภาพคล่องในการซื้อขาย โดยจะมีการทบทวนหลักทรัพย์ใน SET50 Index ทุก 6 เดือน (มิ.ย. และ ธ.ค.) ทั้งนี้การเปลี่ยนแปลงของ SET50 Index นี้ มักมีเปอร์เซ็นต์การเปลี่ยนแปลงใกล้เคียงกับ SET Index โดย SET50 Index เป็นดัชนีประเภท Market Capitalization Weight Index
	5.	ดัชนีราคา SET100 ดัชนีที่สะท้อนการเคลื่อนไหวของหุ้น 100 หลักทรัพย์ ซึ่งจะคัดเลือกจากหุ้นมีที่มูลค่าตลาด (Market Capitalization) สูงและมีสภาพคล่องในการซื้อขาย ด้วยเกณฑ์การคัดเลือกหุ้นที่เหมือน SET50 ส่งผลให้หุ้นทั้ง 50 หลักทรัพย์ของ SET50 อยู่ใน SET100 ด้วยเช่นกัน โดย SET100 Index เป็นดัชนีประเภท Market Capitalization Weight Index
	6.	ดัชนีราคา SETHD (Set High Dividend 30 Index) ดัชนีที่สะท้อนการเคลื่อนไหวของหุ้น 30 หลักทรัพย์ ซึ่งคัดเลือกจากหุ้นมีที่มูลค่าตลาด (Market Capitalization) สูงและมีสภาพคล่องในการซื้อขาย รวมถึงอัตราผลตอบแทนจากเงินปันผลสูงและต่อเนื่อง โดยทั้ง 30 หลักทรัพย์จะคัดเลือกจากหลักทรัพย์ใน SET100 และจะมีการทบทวนหลักทรัพย์ใน SETHD Index ทุก 6 เดือน (มิ.ย. และ ธ.ค.) โดย SETHD Index เป็นดัชนีประเภท Market Capitalization Weight Index ผสมกับ Fundamental Weight Index
	7.	ดัชนีราคา sSET ดัชนีที่สะท้อนความเคลื่อนไหวของหุ้นที่มีสภาพคล่องในการซื้อขายสม่ำเสมอและมีสัดส่วนผู้ถือหุ้นรายย่อยตามที่กำหนด และเป็นหุ้นที่อยู่นอกเหนือ SET100 โดย sSET Index เป็นดัชนีประเภท Market Capitalization Weight Index
	8.	FTSE SET Index Series เป็นดัชนีที่ตลาดหลักทรัพย์แห่งประเทศไทยทำร่วมกับ FTSE Group เพื่อสร้างดัชนีที่มีมาตรฐานและเป็นที่ยอมรับในระดับสากล โดยจะมีการทบทวนดัชนีทุก 6 เดือน (มิ.ย. และ ธ.ค.)
		1)	เกณฑ์ในการคัดเลือกหลักทรัพย์ในดัชนี
			*	มูลค่าตลาดของหลักทรัพย์ (Market Cap.)
			*	จำนวนหุ้นที่ถือโดยผู้ลงทุนรายย่อย (Free Float) เนื่องจากผู้ถือหุ้นรายใหญ่ไม่ค่อยมีการซื้อขายหุ้น ดังนั้นหุ้นที่ผู้ลงทุนสามารถซื้อขายกันในตลาดจริงๆ มักเป็นหุ้นที่ถือโดยผู้ถือหุ้นรายย่อย
			*	สภาพคล่องในการซื้อขาย (Liquidity)
		2)	ดัชนี FTSE SET Series ประกอบด้วยดัชนีย่อยที่หลากหลาย ดังนี้
			FTSE SET All-Share: หลักทรัพย์ที่ผ่านเกณฑ์คัดเลือก และมี Market Cap รวมกันได้ 98% ของหลักทรัพย์ทั้งหมดที่ผ่านเกณฑ์
			FTSE SET Fledging: หลักทรัพย์ที่ผ่านเกณฑ์คัดเลือก และมี Market Cap รวมกันเป็น 2% ที่เหลือ
			FTSE SET Large Cap: หลักทรัพย์ที่ผ่านเกณฑ์คัดเลือก ที่มี Market Cap สูงสุด 30 อันดับแรก
			FTSE SET Mid Cap: หลักทรัพย์ที่ผ่านเกณฑ์คัดเลือก ที่มี Market Cap อันดับที่ 31 ถึงหลักทรัพย์ที่ทำให้ Market Cap รวมกันได้ 90% ของหลักทรัพย์ทั้งหมดที่ผ่านเกณฑ์
			FTSE SET Small Cap: หลักทรัพย์ที่ผ่านเกณฑ์คัดเลือก ที่มี Market Cap 91% - 98% ของหลักทรัพย์ทั้งหมดที่ผ่านเกณฑ์
			FTSE SET Mid/Small Cap: หลักทรัพย์ที่อยู่ในดัชนี FTSE SET Mid Cap รวมกับ ดัชนี FTSE SET Small Cap
			FTSE SET Shariah Cap: เป็นดัชนีที่คัดเลือกหลักทรัพย์ตามหลักของศาสนาอิสลาม ซึ่งไม่ขัดกับหลักชาริอะฮ์ (กฎหมายและจริยธรรมอิสลาม) เช่น ธุรกิจแอลกอฮอล์, ดนตรี, โรงภาพพยนต์, อาวุธ โดยจะคัดเลือกหลักทรัพย์จากดัชนี FTSE SET All-Share
			FTSE SET Industry: ดัชนีกลุ่มอุตสาหกรรมตามมาตรฐาน Industry Classification Benchmark (ICB) ซึ่งประกอบด้วย 10 กลุ่มอุตสาหกรรม
			FTSE SET Super Sector: ดัชนีหมวดธุรกิจหลัก 19 หมวด
			FTSE SET Sector: ดัชนีหมวดธุรกิจย่อย 39 หมวด

10.4	รูปแบบของดัชนี
	1.	ดัชนีราคา (Price Index) เป็นดัชนีที่สะท้อนการเปลี่ยนแปลงของมูลค่า หรือราคาของหลักทรัพย์ภายใต้ดัชนี อย่างไรก็ตาม Price Index ไม่ได้สะท้อนผลตอบจากการเงินปันผล
	2.	ดัชนีผลตอบแทนรวม (Total Return Index) เป็นดัชนีที่สะท้อนการเปลี่ยนแปลงมูลค่า หรือราคาของหลักทรัพย์ รวมถึงเงินปันผลของหลักทรัพย์และสิทธิในการซื้อหุ้นเพิ่มทุน