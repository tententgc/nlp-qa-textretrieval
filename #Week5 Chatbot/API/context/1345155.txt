การวิเคราะห์และกลยุทธ์การลงทุนในกองทุนรวม

1.	การพิจารณาเลือกกองทุนรวม
เพื่อให้ได้กองทุนรวมที่เหมาะสมกับผู้ลงทุนและจังหวะในการลงทุนนั้น จะต้องวิเคราะห์ทั้งตัวผู้ลงทุน, ข้อมูลกองทุน และสภาพแวดล้อมการลงทุน ซึ่งมีรายละเอียดดังนี้
1.1	การวิเคราะห์ผู้ลงทุน
	1.	เป้าหมาย เช่น การลงทุนเพื่อเป็นเงินทุนยามเกษียณ, สร้างกระแสเงินสดหลังเกษียณ, การลงทุนเพื่อการศึกษาบุตร
	2.	วัตถุประสงค์การลงทุน/รูปแบบผลตอบแทนที่ต้องการ เมื่อได้เป้าหมายการลงทุน จะสามารถกำหนดวัตถุประสงค์การลงทุนและกองทุนรวมที่เหมาะสม เช่น
		ตัวอย่างที่ 1
			เป้าหมาย: เก็บเงินเพื่อเกษียณในอีก 30 ปี
			วัตถุประสงค์การลงทุน/รูปแบบผลตอบแทน: เน้นการเติบโตของเงินทุน (Capital appreciation)
			กองทุนที่เหมาะสม:	ควรเน้นลงทุนกองทุนหุ้นที่ไม่มีนโยบายการจ่ายเงินปันผล
		ตัวอย่างที่ 2
			เป้าหมาย: สร้างกระแสเงินสดหลังเกษียณ
			วัตถุประสงค์การลงทุน/รูปแบบผลตอบแทน: เน้นรายได้ประจำจากการลงทุน (Current Income)
			กองทุนที่เหมาะสม: ควรเน้นลงทุนกองทุนที่มีความผันผวนต่ำ และมีนโยบายการจ่ายเงินปันผล เช่น กองทุนรวมตราสารหนี้, กองทุนรวมอสังหาริมทรัพย์, REITs
	3.	ระดับความเสี่ยงที่รับได้ เพื่อเลือกกองทุนให้เหมาะสมกับระดับความเสี่ยงของผู้ลงทุน
	4.	ความรู้เกี่ยวกับกองทุนรวม ความรู้ที่ดีจะช่วยให้ลงทุนได้อย่างมีประสิทธิภาพ เช่น สามารถลงทุนในสินทรัพย์ได้หลากหลายประเภท ทั้งในและต่างประเทศ
	5.	ข้อจำกัดและเงื่อนไขในการลงทุน เช่น ระยะเวลาลงทุน, ความต้องการลงทุนเพื่อลดหย่อนภาษี
	6.	อื่นๆ เช่น แหล่งที่มาของเงินลงทุน, ความมั่นคงของรายได้, อัตราผลตอบแทนคาดหวัง
	ทั้งนี้ก่อนที่ผู้ลงทุนจะลงทุนในกองทุนรวมครั้งแรก บลจ. จะให้ผู้ลงทุนทำแบบประเมินตนเองเพื่อศึกษาข้อมูลผู้ลงทุน เพื่อให้คำแนะนำการลงทุนที่เหมาะสมกับผู้ลงทุนได้มากยิ่งขึ้น

1.2	การวิเคราะห์กองทุนรวม
	1.	นโยบายการลงทุนและสินทรัพย์ที่ลงทุน เป็นการวิเคราะห์ว่าสิ่งที่กองทุนลงทุนเหมาะสมกับผู้ลงทุนหรือไม่
	2.	ลักษณะเฉพาะของสินทรัพย์ เป็นการวิเคราะห์ลักษณะเฉพาะของแต่ละสินทรัพย์
		*	หุ้นใหญ่/หุ้นเล็ก หุ้นใหญ่ในระยะยาวมักให้ผลตอบแทนต่ำกว่าหุ้นเล็ก แต่มักมีความเสี่ยงต่ำกว่าเช่นกัน
		*	ตราสารหนี้ ตราสารหนี้แต่ละประเภทมีความเสี่ยงที่ต่างกัน
		*	REITs / กองทุนรวมอสังหาฯ กองทุนรวมอสังหาฯ ที่มีรายได้แน่นอนจะมีความเสี่ยงกว่าที่มีรายได้ไม่แน่นอน เช่น กองทุนรวมอสังหาฯ ที่ลงทุนในห้างสรรพสินค้าหรืออาคารสำนักงานซึ่งมีสัญญาเช่าระยะยาวจะมีความเสี่ยงต่ำกว่ากองทุนรวมอสังหาฯที่ลงทุนในโรงแรม ซึ่งรายได้ขึ้นอยู่กับผู้เข้าพักในแต่ละวัน
	3.	ผลการดำเนินงานในอดีต เป็นการวิเคราะห์ทั้งอัตราผลตอบแทนและความเสี่ยงในอดีต เพื่อวิเคราะห์ความสามารถในการบริหารกองทุน และคาดการณ์ความสามารถในการบริหารกองทุนในอนาคต
	4.	ระดับความเสี่ยงกองทุน เป็นการวิเคราะห์ความเสี่ยงด้านต่างๆ ของกองทุน
	5.	ขนาดกองทุน กองทุนขนาดเล็กจะมีสภาพคล่องน้อยกว่ากองทุนขนาดใหญ่
	6.	กลยุทธ์บริหารกองทุน เป็นการวิเคราะห์ข้อดีข้อเสียของการบริหารเชิงรุกและเชิงรับ
	7.	ค่าใช้จ่ายกองทุนรวม แบ่งออกเป็น 2 ส่วน ดังนี้
		1)	ค่าใช้จ่ายที่เก็บจากผู้ลงทุน คือ ค่าใช้จ่ายที่ บลจ. เก็บจากผู้ลงทุนโดยตรงเมื่อมีการซื้อ/ขาย/สับเปลี่ยนหน่วยลงทุน โดยคิดเป็น % ของจำนวนเงินที่ซื้อ/ขาย/สับเปลี่ยน ในแต่ละครั้ง
			*	ค่าธรรมเนียมในขาย (Front End Fee) คือ ค่าธรรมเนียมที่กองทุนเรียกเก็บเมื่อขายกองทุนให้กับผู้ลงทุน (ผู้ลงทุนจ่ายเมื่อซื้อกองทุน) โดยค่าธรรมเนียมนี้จะสะท้อนอยู่ในราคาขายหน่วยลงทุน
			*	ค่าธรรมเนียมรับซื้อคืน (Back End Fee) คือ ค่าธรรมเนียมที่กองทุนเรียกเก็บเมื่อรับซื้อกองทุนคืนจากผู้ลงทุน (ผู้ลงทุนจ่ายเมื่อขายกองทุน) โดยค่าธรรมเนียมนี้จะสะท้อนอยู่ในราคารับซื้อคืนหน่วยลงทุน
			*	ค่าธรรมเนียมการสับเปลี่ยนหน่วยลงทุน (Switching Fee) คือ ค่าธรรมเนียมที่กองทุนเรียกเก็บเมื่อผู้ลงทุนสับเปลี่ยนกองทุนจากกองทุนหนึ่งไปอีกกองทุนหนึ่ง ซึ่งแบ่งย่อยได้ดังนี้
				-	ค่าธรรมเนียมการสับเปลี่ยนออก คือ ค่าธรรมเนียมที่กองทุนเรียกเก็บเมื่อผู้ลงทุนสับเปลี่ยนออกจากกองทุน
				-	ค่าธรรมเนียมการสับเปลี่ยนเข้า คือ ค่าธรรมเนียมที่กองทุนเรียกเก็บเมื่อผู้ลงทุนสับเปลี่ยนเข้ามายังกองทุน
		2)	ค่าใช้จ่ายที่เก็บจากกองทุน คือ ค่าใช้จ่ายที่ บลจ. ทยอยเก็บจากกองทุนทุกวัน โดยคิดเป็น % ของมูลค่ากองทุนในแต่ละวัน ซึ่งการเก็บจากกองทุนนี้จะทำให้มูลค่ากองทุนลดลง และทำให้ผู้ถือหน่วยลงทุนได้รับผลตอบแทนลดลง
			*	ค่าธรรมเนียนการบริหารจัดการ (Management Fee) บลจ. เก็บจากผู้ถือหน่วย เพื่อเป็นค่าใช้จ่ายในการบริหารกองทุน ซึ่งเป็นค่าใช้จ่ายหลักที่เก็บจากกองทุน
			*	ค่าธรรมเนียมผู้ดูแลผลประโยชน์ (Trustee Fee) บลจ. เก็บจากผู้ถือหน่วย เพื่อนำไปจ่ายให้กับผู้ดูแลผลประโยชน์ของกองทุน
			*	ค่าธรรมเนียมนายทะเบียน (Registrar Fee) บลจ. เก็บจากผู้ถือหน่วย เพื่อนำไปเป็นค่าใช้จ่ายสำหรับนายทะเบียน
			*	ค่าธรรมเนียนด้านการตลาด (Marketing Fee) บลจ. เก็บจากผู้ถือหน่วย เพื่อนำไปเป็นค่าใช้จ่ายด้านการตลาด การโฆษณากองทุน
			*	ค่าตรวจสอบบัญชี (Audit Fee) บลจ. เก็บจากผู้ถือหน่วย เพื่อนำไปเป็นค่าใช้จ่ายในการตรวจสอบบัญชีของกองทุน
			*	ค่าใช้จ่ายรวม (Total Expense Ratio) คือ ค่าใช้จ่ายทั้งหมดที่เก็บจากกองทุน

1.3	สภาพแวดล้อมการลงทุน
เมื่อผู้ลงทุนวิเคราะห์ตนเองและกองทุนรวมแล้วสิ่งที่สำคัญต่อมา คือ จังหวะในการลงทุน ดังนั้นผู้ลงทุนต้องวิเคราะห์สภาพแวดล้อมในการลงทุน เช่น ภาวะเศรษฐกิจ, แนวโน้มอัตราดอกเบี้ย, อัตราเงินเฟ้อ, โครงสร้างประชากร และปัจจัยอื่นๆ เพื่อวิเคราะห์ว่า ภายใต้สภาพแวดล้อมปัจจุบันตนเองควรลงทุนในกองทุนประเภทใด