ตราสารที่เชื่อมโยงกับตราสารทุน

2.	ใบสำคัญแสดงสิทธิอนุพันธ์ (Derivative Warrant: DW)
2.1	ความหมาย เงื่อนไข ชื่อย่อของ DW และสถานะของคู่สัญญา
	1.	ความหมาย DW เป็น Option (ออปชั่น) (Option ถือเป็นตราสารอนุพันธ์ (Derivative) ประเภทหนึ่ง ที่ให้สิทธิในการซื้อหรือขายสินทรัพย์อ้างอิง คำว่า สิทธิ ในที่นี้หมายถึงมีสิทธิในการเลือกว่าจะซื้อหรือขายสินทรัพย์อ้างอิงหรือไม่) ประเภทหนึ่ง ที่มีลักษณะเป็นสัญญาที่ให้สิทธิกับผู้ลงทุนในการซื้อ (Call) หรือขาย (Put) สินทรัพย์ที่อ้างอิง (Underlying Asset) ในอนาคตภายใต้ระยะเวลาที่กำหนดแต่ไม่เกิน 2 ปี โดยผู้ที่ออกเสนอขาย (Issuer) DW ให้กับผู้ลงทุน คือ สถาบันที่ได้รับอนุญาตจาก ก.ล.ต. เช่น ธนาคาร, บริษัทหลักทรัพย์ (บล.)
	2.	เงื่อนไขที่สำคัญของ DW
		ตัวอย่าง DW : ADVA01C1806A
		หลักทรัพย์อ้างอิง : หุ้นสามัญ ADVANC	 คือ หลักทรัพย์อ้างอิง คือ หุ้น ADVANC
		จำนวน DW ที่ขาย : 40,000,000 หน่วย คือ จำนวนที่ บล. เสนอขาย DW ให้ผู้ลงทุน
		ประเภทของ DW : Call คือ ให้สิทธิซื้อ
		รูปแบบการใช้สิทธิ : European คือ ใช้สิทธิได้ในวันหมดอายุของสัญญา
		การส่งมอบ : Cash Settlement คือ ชำระส่วนต่างของราคาด้วยเงินสด
		อัตราการใช้สิทธิ : 1 : 1 คือ DW 1 หน่วย มีสิทธิซื้อหุ้นสามัญได้ 1 หุ้น
		ราคาใช้สิทธิ : 200 บาท คือ เงินที่ต้องจ่ายเพื่อใช้สิทธิซื้อหุ้นสามัญ 1 หุ้น
		วันหมดอายุ : 5 ก.ค. 2018 คือ วันที่สัญญาหมดอายุ
	3.	ชื่อย่อของ DW ประกอบด้วย 12 ตัว
	4.	สถานะของคู่สัญญา
		1)	ผู้ซื้อหรือผู้ลงทุน DW มีสิทธิในการซื้อหรือขายสินทรัพย์อ้างอิง (คำว่า “สิทธิ” ในที่นี้หมายถึงมีสิทธิในการเลือกว่าจะซื้อหรือขายสินทรัพย์อ้างอิงหรือไม่)
		2)	ผู้ขายหรือผู้ออกตราสาร DW มีภาระผูกพันธ์ต้องทำตามสัญญาที่ให้ไว้กับผู้ซื้อ กล่าวคือ หากผู้ซื้อใช้สิทธิซื้อสินทรัพย์อ้างอิง ผู้ขายต้องขายสินทรัพย์อ้างอิงให้ผู้ซื้อ

2.2	ประเภทของ DW สามารถแบ่งได้ 3 รูปแบบ คือ
	1.	แบ่งตามลักษณะของสิทธิ
		1)	สิทธิซื้อ (Call) คือ DW ที่ให้สิทธิซื้อสินทรัพย์อ้างอิงในอนาคต ดังนั้นหากราคาสินทรัพย์อ้างอิงปรับตัวขึ้นผู้ลงทุนใน Call จะกำไรมากขึ้น เช่น ผู้ลงทุนซื้อ DW มาที่ราคา 1 บาท โดย DW มีราคาใช้สิทธิซื้อหุ้นอ้างอิงที่ 15 บาท หากราคาหุ้นอ้างอิงปรับตัวเพิ่มขึ้นเป็น 17 บาท เมื่อผู้ลงทุนใช้สิทธิซื้อหุ้นอ้างอิงที่ 15 บาท ผู้ลงทุนจะกำไร 1 บาท
		2)	สิทธิขาย (Put) คือ DW ที่ให้สิทธิขายสินทรัพย์อ้างอิงในอนาคต ดังนั้นหากราคาสินทรัพย์อ้างอิงปรับตัวลงผู้ลงทุนใน Put จะกำไรมากขึ้น เช่น ผู้ลงทุนซื้อ DW มาที่ราคา 1 บาท โดย DW มีราคาใช้สิทธิขายหุ้นอ้างอิงที่ 15 บาท หากราคาหุ้นอ้างอิงปรับตัวลดลงเป็น 11 บาท เมื่อผู้ลงทุนใช้สิทธิขายหุ้นอ้างอิงที่ 15 บาท ผู้ลงทุนจะกำไร 3 บาท
	2.	แบ่งตามกำหนดการใช้สิทธิ
		1)	แบบยุโรป (European Option) ใช้สิทธิได้ในวันหมดอายุของสัญญาเท่านั้น (DW ของไทยจะเป็นแบบ European Option)
		2)	แบบอเมริกัน (American Option) ใช้สิทธิได้ในวันใดก็ได้รวมถึงวันหมดอายุของสัญญา
		3)	แบบอเมริกันเทียม (Pseudo-American Option) ใช้สิทธิตามช่วงที่กำหนด เช่น ทุกไตรมาส, ทุกครึ่งปี, ทุกปี
	3.	แบ่งตามประเภทของสินทรัพย์อ้างอิง ตามประกาศของ ก.ล.ต. (ตามประกาศคณะกรรมการกำกับตลาดทุนที่ ทจ. 15/2553 เรื่อง การออกและเสนอขายใบสำคัญแสดงสิทธิอนุพันธ์)
		1)	หุ้นหรือกลุ่มหุ้นใน SET 50
		2)	หุ้นหรือกลุ่มหุ้นใน SET 100 (ในลำดับที่ 51 ถึง 100)
		3)	ดัชนีหลักทรัพย์ เช่น SET, SET50, SET100
		4)	หน่วยลงทุน ETF
		5)	หลักทรัพย์หรือกลุ่มหลักทรัพย์อื่น ตามที่ ก.ล.ต. ประกาศกำหนด

2.3	สถานะของการใช้สิทธิ DW แบ่งออกเป็น 3 สถานะ ดังนี้
	In the money: ควรใช้สิทธิ
		Call Option: ราคาสินทรัพย์ > ราคาใช้สิทธิ
		Put Option : ราคาสินทรัพย์ < ราคาใช้สิทธิ
	Out of the money: ไม่ควรใช้สิทธิ
		Call Option: ราคาสินทรัพย์ < ราคาใช้สิทธิ
		Put Option : ราคาสินทรัพย์ > ราคาใช้สิทธิ
	At the money: ใช้หรือไม่ก็ได้
		Call Option: ราคาสินทรัพย์ = ราคาใช้สิทธิ
		Put Option : ราคาสินทรัพย์ = ราคาใช้สิทธิ
	1.	In the money คือ สถานะที่ควรใช้สิทธิของ DW
		1)	Call Option เป็น In the money เมื่อ ราคาสินทรัพย์อ้างอิง > ราคาใช้สิทธิซื้อ ซึ่งแสดงว่า ผู้ถือ Option มีสิทธิซื้อสินทรัพย์อ้างอิงได้ในราคาถูกกว่าราคาปัจจุบันของสินทรัพย์อ้างอิง
		2)	Put Option เป็น In the money เมื่อ ราคาสินทรัพย์อ้างอิง < ราคาใช้สิทธิขาย ซึ่งแสดงว่า ผู้ถือ Option มีสิทธิขายสินทรัพย์อ้างอิงได้ในราคาแพงกว่าราคาปัจจุบันของสินทรัพย์อ้างอิง
	2.	Out of the money คือ สถานะที่ไม่ควรใช้สิทธิของ DW
		1)	Call Option เป็น Out the money เมื่อ ราคาสินทรัพย์อ้างอิง < ราคาใช้สิทธิซื้อ ซึ่งแสดงว่า ผู้ถือ Option มีสิทธิซื้อสินทรัพย์อ้างอิงได้ในราคาแพงกว่าราคาปัจจุบันของสินทรัพย์อ้างอิง ซึ่งผู้ลงทุนไม่ควรใช้สิทธิเพื่อซื้อในราคาแพง
		2)	Put Option เป็น Out the money เมื่อ ราคาสินทรัพย์อ้างอิง > ราคาใช้สิทธิขาย ซึ่งแสดงว่า ผู้ถือ Option มีสิทธิขายสินทรัพย์อ้างอิงได้ในราคาถูกกว่าราคาปัจจุบันของสินทรัพย์อ้างอิง ซึ่งผู้ลงทุนไม่ควรใช้สิทธิเพื่อขายในราคาถูก
	3.	At the money คือ สถานะที่ใช้หรือไม่ใช้สิทธิของ DW ก็ได้ เนื่องจาก ราคาของสินทรัพย์อ้างอิงเท่ากับราคาใช้สิทธิ (แต่ในเชิงปฏิบัติมักไม่ใช้สิทธิเพื่อหลีกเลี่ยงขั้นตอนการใช้สิทธิ)

2.4	การส่งมอบเมื่อมีการใช้สิทธิ (Settlement) ผู้ออก DW สามารถเลือกได้ 2 วิธี คือ
	1.	ส่งมอบด้วยสินทรัพย์อ้างอิง (Physical Delivery)
		1)	กรณี Call DW เมื่อผู้ถือ DW ใช้สิทธิซื้อสินทรัพย์อ้างอิง ผู้ออก DW จะส่งมอบสินทรัพย์อ้างอิงให้กับผู้ใช้สิทธิ
		2)	กรณี Put DW เมื่อผู้ถือ DW ใช้สิทธิขายสินทรัพย์อ้างอิง ผู้ออก DW จะรับซื้อโดยชำระเป็นเงินสดให้ตามราคาใช้สิทธิ
	2.	ส่งมอบด้วยเงินสด (Cash Settlement) (DW ในไทยใช้วิธีนี้)
		1)	กรณี Call DW เมื่อผู้ถือ DW ใช้สิทธิซื้อสินทรัพย์อ้างอิง ผู้ออก DW จะส่งมอบเงินสดจากส่วนต่างราคาที่คำนวณจาก (ราคาสินทรัพย์อ้างอิง – ราคาใช้สิทธิ) x อัตราการใช้สิทธิ
		2)	กรณี Put DW เมื่อผู้ถือ DW ใช้สิทธิขายสินทรัพย์อ้างอิงผู้ออก DW จะส่งมอบเงินสดจากส่วนต่างราคาที่คำนวณจาก (ราคาใช้สิทธิ - ราคาสินทรัพย์อ้างอิง) x อัตราการใช้สิทธิ

2.5	การฝากทรัพย์สินเพื่อเป็นหลักประกันของผู้ออก DW
เนื่องจากมีความเสี่ยงที่ผู้ออก DW จะไม่ส่งมอบเมื่อมีการใช้สิทธิตามที่ได้สัญญาไว้ (Credit Risk) ดังนั้นผู้ออก DW อาจใช้วิธีการฝากทรัพย์สินไว้กับผู้ดูแลทรัพย์สิน (Trustee) เพื่อเป็นหลักประกันว่าตนจะปฏิบัติตามสัญญาและสร้างความมั่นใจให้กับผู้ลงทุน โดยการฝากทรัพย์สินเป็นหลักประกันมี 3 ประเภท
	1.	ประกันเต็มจำนวน เป็นการฝากทรัพย์สินในมูลค่าเทียบเท่าการใช้สิทธิ DW ทั้งหมด ซึ่งถือเป็นวิธีที่ผู้ลงทุนมีความเสี่ยง Credit Risk ต่ำที่สุด
	2.	ประกันบางส่วน เป็นการฝากทรัพย์สินเพียงบางส่วน
	3.	ไม่ประกัน ไม่มีการฝากทรัพย์สิน ซึ่งเป็นวิธีที่ Credit Risk สูงสุด ดังนั้น ก.ล.ต. จึงกำหนดว่าผู้ออก DW ที่ไม่มีประกันนั้น ต้องมีอันดับความน่าเชื่อถือ (Credit Rating) ในสี่อันดับแรก ซึ่งคือ อันดับความน่าเชื่อถือ (ความน่าเชื่อถือของบริษัท ถูกประเมินจากบริษัท Credit Rating Agency ซึ่ง AAA คือ อันดับความน่าเชื่อถือสูงสุด) AAA, AA, A, BBB (DW ของไทยเป็นแบบไม่มีประกัน)

2.6	ปัจจัยที่มีผลกระทบต่อ DW แต่ละปัจจัยอาจส่งผลกระทบต่อ DW ที่ให้สิทธิ Call และ Put มีดังนี้
ปัจจัยที่มีผลต่อ DW แบบ Call และ Put หากปัจจัยเหล่านี้สูง
	1.	ราคาใช้สิทธิ
		ผลกระทบต่อ Call ผลลบต่อราคา DW ผู้ลงทุนอยากได้สิทธิซื้อที่ราคาต่ำๆ
		ผลกระทบต่อ Put ผลบวกต่อราคา DW ผู้ลงทุนอยากได้สิทธิขายที่ราคาสูงๆ
	2.	ราคาสินทรัพย์อ้างอิง
		ผลกระทบต่อ Call ผลบวกต่อราคา DW เนื่องจากราคาใช้สิทธิซื้อคงที่ เมื่อราคาสินทรัพย์อ้างอิงสูงขึ้น DW จะยิ่งกำไรมากขึ้น
		ผลกระทบต่อ Put ผลลบต่อราคา DW เนื่องจากราคาใช้สิทธิขายคงที่ เมื่อราคาสินทรัพย์อ้างอิงสูงขึ้น DW จะยิ่งขาดทุน
	3.	การจ่ายเงินปันผลของสินทรัพย์อ้างอิง
		ผลกระทบต่อ Call ผลลบต่อราคา DW เนื่องจากเงินปันผลทำให้ราคาสินทรัพย์อ้างอิงลดลง
		ผลกระทบต่อ Put ผลบวกต่อราคา DW เนื่องจากเงินปันผลทำให้ราคาสินทรัพย์อ้างอิงลดลง
	4.	อายุคงเหลือของ Warrant
		ผลกระทบต่อ CallและPut ผลบวกต่อราคา DW อายุที่ยาว ทำให้มีระยะเวลาการใช้สิทธิที่ยาว ส่งผลให้มีโอกาสได้ใช้สิทธิเพิ่มขึ้น
	5.	ความผันผวนคาดการณ์ของราคาสินทรัพย์อ้างอิง (Implied Volatility)
		ผลกระทบต่อ CallและPut ผลบวกต่อราคา DW ความผันผวนที่สูง ทำให้มีโอกาสที่ราคาสินทรัพย์อ้างอิงปรับตัวขึ้นหรือลงแรง เมื่อราคาปรับขึ้นแรงจะเป็นโอกาสใช้สิทธิซื้อ (Call) และเมื่อลงแรงจะเป็นโอกาสใช้สิทธิขาย (Put)
	6.	อัตราดอกเบี้ย (มีผลเล็กน้อยกับ Warrant)
		ผลกระทบต่อ Call ผลบวกต่อราคา DW ผู้ลงทุนใช้เงินจำนวนน้อยในการซื้อ Call (ซื้อสิทธิที่จะซื้อ) จึงสามารถนำเงินส่วนที่เหลือไปฝากหรือลงทุนตราสารหนี้เพื่อรับดอกเบี้ย
		ผลกระทบต่อ Put ผลลบต่อราคา DW การซื้อ Put เปรียบเสมือนการซื้อสิทธิขายล่วงหน้า แต่ผู้ลงทุนยังไม่ได้รับเงิน ต่างจากการขายสินทรัพย์อ้างอิงทันที ผู้ลงทุนจะได้รับเงินและสามารถนำไปฝากหรือลงทุนในตราสารหนี้เพื่อรับดอกเบี้ย

2.7	การประเมินมูลค่า DW
องค์ประกอบของการประเมินมูลค่า DW แบ่งออกเป็นส่วน คือ
	*	มูลค่าแท้จริง (Intrinsic Value) ซึ่งคือ กำไรหรือขาดทุน หากใช้สิทธิของ Warrant ณ ตอนนี้
	*	มูลค่าตามเวลา (Time Value) ซึ่งคือ มูลค่าจากอายุคงเหลือของ Warrant
โดย มูลค่าของ DW = มูลค่าแท้จริง + มูลค่าของเวลา ซึ่งมีรายละเอียดการคำนวณดังต่อไปนี้
	มูลค่าของ DW = มูลค่าแท้จริง (Intrinsic Value)	+ มูลค่าของเวลา (Time Value)
	มูลค่าของ DW = กำไรหรือขาดทุนหากใช้สิทธิ + ราคา DW – มูลค่าแท้จริง
	มูลค่าของ Call DW = ราคาสินทรัพย์อ้างอิง - ราคาใช้สิทธิ	+ ราคา DW – (ราคาสินทรัพย์อ้างอิง – ราคาใช้สิทธิ)
	มูลค่าของ Put DW = ราคาใช้สิทธิ – ราคาสินทรัพย์อ้างอิง + ราคา DW –  (ราคาใช้สิทธิ - ราคาสินทรัพย์อ้างอิง)

2.8	อัตราส่วนที่ใช้ในการวิเคราะห์ DW
	1.	ส่วนเกินราคา (Premium) คือ % ของมูลค่าตามเวลาต่อราคาสินทรัพย์อ้างอิง ซึ่งเท่ากับ % ของราคาตลาดของ DW ในส่วนที่มากกว่ามูลค่าแท้จริงนั่นเอง
	2.	อัตราทด (Gearing Ratio) คือ ระดับความผันผวนของ DW เมื่อเทียบกับหุ้นที่อ้างอิง โดยที่ Gearing Ratio สูง หมายถึงระดับความผันผวนที่สูง
	3.	เดลต้า (Delta) คือ ระดับของความอ่อนไหว (หรือความสัมพันธ์) ระหว่างการเปลี่ยนแปลงของราคา DW กับระดับการเปลี่ยนแปลงของราคาสินทรัพย์อ้างอิง
		Delta = ระดับการเปลี่ยนแปลงของราคา DW / ระดับการเปลี่ยนแปลงของสินทรัพย์อ้างอิง ทั้งนี้ค่า Delta จะอยู่ระหว่าง 0 – 1 โดยที่
		*	หาก Delta เข้าใกล้ 1 หมายถึง ราคาของ DW เปลี่ยนแปลงใกล้เคียงกับราคาของสินทรัพย์อ้างอิงอย่างมาก เช่น Delta เท่ากับ 0.90 หมายถึง หากราคาสินทรัพย์อ้างอิงเปลี่ยนแปลง 1 บาท ราคา DW จะเปลี่ยนแปลง 0.90 บาท
		*	หาก Delta เข้าใกล้ 0 หมายถึง ราคาของ DW มีระดับความอ่อนไหว (ความสัมพันธ์) กับการเปลี่ยนแปลงราคาของสินทรัพย์อ้างอิงน้อยอย่างมาก เช่น Delta เท่ากับ 0.10 หมายถึง หากราคาสินทรัพย์อ้างอิงเปลี่ยนแปลง 1 บาท ราคา DW จะเปลี่ยนแปลงเพียง 0.10 บาท
		จะเห็นได้ว่าค่าของ Delta จะบอกเราว่าหากราคาสินทรัพย์อ้างอิงเปลี่ยนแปลง 1 บาท ราคาของ Warrant จะเปลี่ยนแปลงกี่บาท
	4.	อัตราทดแท้จริง (Effective Gearing) มีความคล้ายคลึงกับ Delta แต่แทนที่จะบอกการเปลี่ยนของราคาในหน่วยบาท จะบอกการเปลี่ยนแปลงของราคาในหน่วย % กล่าวคือ หากอัตราทดแท้จริงเท่ากับ 5 หมายความว่า หากราคาสินทรัพย์อ้างอิงเปลี่ยนแปลง 1% ราคาของ DW จะเปลี่ยนแปลง 5% ในทิศทางเดียวกัน โดย Effective Gearing สามารถคำนวณได้ 2 วิธี
		1.	อัตราทดแท้จริง = % การเปลี่ยนแปลงของราคา DW / % การเปลี่ยนแปลงของราคาสินทรัพย์อ้างอิง
		2.	อัตราทดแท้จริง = อัตราทด x Delta
	5.	ความอ่อนไหวต่อเวลาคงเหลือ (Time Decay) เนื่องจากมูลค่าของ DW ส่วนหนึ่งมาจากมูลค่าของเวลา ดังนั้นเมื่อเวลาค่อยๆ หมดลง ราคาของ DW จึงค่อยๆ ลดลงไปด้วย และค่าความอ่อนไหวต่อเวลาคงเหลือ คือ ค่าที่บอกว่าเมื่อเวลาเปลี่ยนไป 1 วัน ราคาของ DW จะลดลงเท่าไร โดยที่ Time Decay นี้อาจมีหน่วยเป็นตัวเงินหรือ % เช่น
		*	Time Decay เท่ากับ 0.002 บาท แปลว่า เมื่อเวลาผ่านไป 1 วัน ราคาของ DW จะลดลง 0.002 บาท
		*	Time Decay เท่ากับ 0.03% แปลว่า เมื่อเวลาผ่านไป 1 วัน ราคาของ DW จะลดลง 0.03%
	6.	ค่าความผันผวนคาดการณ์ (Implied Volatility) คือ ค่าความผันผวนของสินทรัพย์อ้างอิงที่ผู้ลงทุนคาดการณ์ (ไม่ใช่ค่าความผันผวนในอดีต แต่เป็นค่าความผันผวนที่คาดว่าจะเกิดขึ้นในอนาคต) โดย Implied Volatility ที่สูงจะส่งผลบวกต่อราคา DW เนื่องจากความผันผวนที่สูง ทำให้มีโอกาสที่ราคาสินทรัพย์อ้างอิงปรับตัวขึ้นหรือลงแรง เมื่อราคาปรับขึ้นแรงจะเป็นโอกาสใช้สิทธิซื้อ (Call) และเมื่อลงแรงจะเป็นโอกาสใช้สิทธิขาย (Put)
	7.	จุดคุ้มทุน Break-even Point หมายถึง ราคาของสินทรัพย์อ้างอิงต้องขึ้นเป็นกี่บาท ที่ทำให้การซื้อ DW แล้วใช้สิทธิซื้อสินทรัพย์อ้างอิงเท่าทุน เช่น หากปัจจุบัน DW มีราคาอยู่ที่ 2 บาท และมีราคาใช้สิทธิซื้อสินทรัพย์อ้างอิงที่ 5 บาท จุดคุ้มทุน Break-even Point (ราคาสินทรัพย์อ้างอิง) จะเท่ากับ 7 บาท 
	8.	All in Premium สามารถสื่อความหมายได้ 2 มุมมอง คือ
		1)	หมายถึง ราคาสินทรัพย์อ้างอิงต้องขึ้นกี่ % ที่จะทำให้ผู้ซื้อ DW แล้วใช้สิทธิซื้อสินทรัพย์อ้างอิงเท่าทุน
		2)	หมายถึง การซื้อ DW แล้วใช้สิทธิซื้อสินทรัพย์อ้างอิงนั้นแพงกว่าการซื้อหุ้นโดยตรงกี่ %
		ดังนั้นค่า All in Premium อยู่ที่ 10% หมายถึง สินทรัพย์อ้างอิงต้องขึ้นอีก 10% ถึงจะทำให้ผู้ซื้อ DW แล้วใช้สิทธิซื้อสินทรัพย์อ้างอิงเท่าทุน
	9.	Doubling factor หมายถึง ราคาสินทรัพย์อ้างอิงต้องขึ้นกี่ % จึงจะทำให้ราคา DW เพิ่มขึ้น 100% เมื่อใช้สิทธิซื้อสินทรัพย์อ้างอิง เช่น Doubling factor ที่ 40% หมายถึง สินทรัพย์อ้างอิงต้องขึ้นอีก 40% ถึงจะทำให้ราคา Warrant เพิ่มขึ้น 100%

2.9	การปรับราคาใช้สิทธิและอัตราใช้สิทธิของ DW เมื่อมี Corporate Action
DW จะมีการปรับราคาใช้สิทธิและอัตราใช้สิทธิเมื่อมี Corporate Action เช่น การออกหุ้นเพิ่มทุน, การจ่ายเงินปันผล, การปันผลเป็นหุ้น, การแตกหุ้น (Stock Split), การรวมหุ้น (Reverse Stock Split) โดยการปรับราคาใช้สิทธิและอัตราใช้สิทธิจะไม่มีผลกระทบใดๆ ต่อราคา DW

2.10	ผลตอบแทนและความเสี่ยงของ DW
ผลตอบแทนของ DW มีวิธีการคำนวณใน 2 กรณี ดังนี้
1.	กรณีขายก่อนครบอายุ (ไม่ใช้สิทธิ) ในกรณีที่ผู้ลงทุนซื้อแล้วขาย DW โดยไม่มีการใช้สิทธิสามารถคำนวณกำไรขาดทุน (บาท) ได้ดังนี้ กำไรขาดทุน = [(ราคาขาย - ราคาซื้อ) x จำนวนหน่วย] - ค่าคอมมิชชั่นและ VAT
2.	กรณีถือจนครบอายุ (ใช้สิทธิ) ในกรณีที่ผู้ลงทุนซื้อ DW แล้วใช้สิทธิ การคำนวณผลตอบแทน (บาท) จะแบ่งเป็น 2 ขั้นตอนดังนี้
	1)	หาการส่งมอบด้วยเงินสด (Cash Settlement) เป็นขั้นตอนที่คำนวณว่า DW 1 หน่วย จะได้กำไรจากการใช้สิทธิซื้อหรือขายเท่าไร (กรณีที่ไม่คุ้มที่จะใช้สิทธิ ซึ่ง DW มีฐานะเป็น Out of the money นั้นจะไม่มีการส่งมอบ หรืออีกนัยถึงหนึ่งคือ Cash Settlement = 0)
	ประเภท DWและ สูตรการคำนวณ Cash Settlement
		Call DW = (ราคาสินทรัพย์อ้างอิง - ราคาใช้สิทธิ) x อัตราการใช้สิทธิ
		Put DW = (ราคาใช้สิทธิ - ราคาสินทรัพย์อ้างอิง) x อัตราการใช้สิทธิ
	* อัตราการใช้สิทธิในที่นี้ต้องปรับจากอัตราที่เป็น DW: สินทรัพย์อ้างอิง ให้อยู่ในรูปที่พร้อมคำนวณ ซึ่งเท่ากับ สินทรัพย์อ้างอิง / DW
	เงินที่ได้จาก Cash Settlement จะถือเป็นรายได้พึงประเมินและต้องยื่นภาษี ดังนั้นผู้ลงทุนที่ไม่ต้องการเสียภาษี อาจเลือกที่จะขาย DW ก่อนหมดอายุ (กำไรจากการซื้อขาย (Capital gain) DW ได้รับการยกเว้นภาษี เช่นเดียวกับหุ้นสามัญ อย่างไรก็ตามเงินที่ได้จาก Cash Settlement ต้องชำระภาษี)
	2)	หากำไรขาดทุน (บาท) เนื่องจาก Cash Settlement เป็นเพียงการหากำไรเมื่อมีการใช้สิทธิ ซึ่งยังไม่ได้หักต้นทุนในการซื้อ DW และไม่ได้คำนึงถึงจำนวนหน่วยที่ถือครอง DW ดังนั้นในการคำนวณหากำไรขาดทุนจึงมีสูตรดังนี้
		กำไรขาดทุน = [(Cash Settlement - ราคาซื้อ DW) x จำนวน DW] – ค่าคอมมิชชั่น VAT
	ความเสี่ยงของ DW
	1.	ความเสี่ยงด้านราคา (Price Risk) คือ ความผันผวนของราคา DW ซึ่งเกิดจากปัจจัยต่างๆ ที่มีผลกระทบต่อ DW
	2.	ความเสี่ยงจากอัตราทด DW ที่มีอัตราทดที่สูง จะมีความผันผวนของราคาสูง
	3.	ความเสี่ยงจากการผิดนัดชำระของผู้ออก DW (Credit Risk) เป็นความเสี่ยงที่ผู้ออก DW จะไม่ส่งมอบเมื่อผู้ถือ DW ใช้สิทธิ
	4.	ความเสี่ยงจากอายุที่จำกัดของ DW ผู้ถือ DW ก็ไม่สามารถใช้สิทธิใดๆ ได้อีก เมื่ออายุของ DW หมดลง ส่งผลให้ DW ไม่มีค่าอีกต่อไป (ราคา DW เป็น 0) ดังนั้นเมื่อเวลาค่อยผ่านได้ราคาของ DW ก็จะค่อยๆ ลดลง (Time Decay)
	5.	ความเสี่ยงด้านสภาพคล่อง (Liquidity Risk) คือ ความเสี่ยงที่เกิดจากปริมาณการซื้อขายที่ต่ำของ DW ส่งผลให้ผู้ลงทุนขาดความคล่องตัวในการซื้อหรือขาย DW หรือ การซื้อขายแต่ละครั้งมีผลให้ราคา DW เปลี่ยนแปลงค่อนข้างมาก ตลาดหลักทรัพย์แห่งประเทศไทย จึงกำหนดให้ DW ในทุกตัวต้องมีผู้ดูแลสภาพคล่อง (Market Maker) เข้ามาช่วยเพิ่มปริมาณการซื้อขาย

2.11	ประโยชน์ของ DW
ประโยชน์ต่อผู้ลงทุน
	1.	เป็นเครื่องมือที่สามารถทำกำไรได้ทั้งจากการที่ราคาสินทรัพย์อ้างอิงขึ้น (Call DW) และลง (Put DW)
	2.	ใช้เงินลงทุนน้อย เนื่องจากราคา DW ต่ำกว่าสินทรัพย์อ้างอิง
	3.	มีอัตราทด ทำให้มีการขึ้นลงของอัตราผลตอบแทนมากกว่า ผู้ลงทุนจะกำไรมากกว่าการลงทุนสินทรัพย์อ้างอิงหากมองทิศทางของราคาถูกต้อง
	4.	จำกัดผลขาดทุนได้ โดยขาดทุนไม่เกินเงินที่ลงทุน (ตราสารอนุพันธ์บางประเภท เช่น Future และ Forward ไม่สามารถจำกัดผลขาดทุนได้)
	5.	สามารถใช้ป้องกันความเสี่ยง เช่น การที่ผู้ลงทุนซื้อกองทุน LTF (กองทุน LTF เป็นกองทุนลดหย่อยภาษีประเภทหนึ่ง ที่ลงทุนในหุ้น และมีเงื่อนไขว่าต้องถือครองอย่างน้อย 7 ปีปฏิทิน) และยังไม่สามารถขายได้ แต่กังวลว่าหุ้นจะลง ผู้ลงทุนสามารถป้องกันความเสี่ยงได้โดยการซื้อ PUT DW
ประโยชน์ต่อผู้ออก และ บล.
	1.	เป็นช่องทางเพิ่มรายได้ให้ผู้ออก DW จากการขายสิทธิที่จะซื้อหรือจะขาย ให้กับผู้ลงทุน
	2.	การออก DW ไม่ต้องวางหลักทรัพย์ค้ำประกัน (Option ประเภทอื่นผู้ออกต้องวางหลักทรัพย์ค้ำประกัน เพื่อป้องการความเสี่ยงด้าน Credit Risk)
	3.	เป็นรายได้ให้บริษัทหลักทรัพย์ (บล.) เมื่อมีการซื้อขาย DW เนื่องจากผู้ลงทุนต้องจ่ายค่าคอมมิชชั่นในการซื้อขาย