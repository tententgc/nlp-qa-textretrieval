ประเภทของธุรกิจและที่มาของเงินทุนในการทำธุรกิจ

6.	Corporate Action และ ผลกระทบต่อราคาหุ้นสามัญ
Corporate Action คือ การกระทำขององค์กรที่ทำให้เกิดการเปลี่ยนแปลงที่สำคัญต่อบริษัทและมีผลกระทบต่อผู้ถือหุ้น ซึ่งการกระทำต่างๆ รวมถึงผลกระทบต่อราคาหุ้นมีรายละเอียดดังนี้
6.1	การเพิ่มทุน (Capital Increase) คือ การระดมทุนของบริษัทโดยการออกหุ้นใหม่ (เรียกหุ้นใหม่นี้ว่าหุ้นเพิ่มทุน) และนำหุ้นเพิ่มทุนนี้ออกขายให้กับผู้ลงทุน โดยผู้ซื้อหุ้นเพิ่มทุนจะมีฐานะเป็นเจ้าของกิจการ ทั้งนี้รายละเอียดที่เกี่ยวข้องกับการเพิ่มทุนมี ดังนี้
	1.	วัตถุประสงค์การเพิ่มทุน
		*	เพื่อนำเงินที่ได้ไปขยายกิจการ
		*	เพื่อเป็นเงินทุนหมุนเวียนในการทำธุรกิจ
		*	เพื่อปรับโครงสร้างทางการเงิน โดยการนำเงินไปชำระหนี้
	2.	วิธีการเพิ่มทุน สามารถแบ่งได้ตามกลุ่มผู้ลงทุนที่บริษัทเสนอขายหุ้นเพิ่มทุน ดังนี้
		*	เสนอขายให้ประชาชนทั่วไป (Public offering: PO) วิธีนี้บริษัทจะสามารถระดมทุนได้จำนวนมาก แต่มีค่าใช้จ่ายและขั้นตอนสูง เนื่องจาก ก.ล.ต. กำหนดให้ต้องจัดทำหนังสือชี้ชวน เพื่อเป็นข้อมูลประกอบการตัดสินใจให้ผู้ลงทุน
		*	เสนอขายผู้ลงทุนแบบเฉพาะเจาะจง (Private Placement: PP) วิธีนี้จะระดมทุนได้เร็ว เพราะมีขั้นตอนและค่าใช้จ่ายในการเสนอขายน้อยกว่าแบบ PO เนื่องจากเสนอขายให้บุคคลในวงจำกัด
		*	เสนอขายให้ผู้ถือหุ้นเดิม (Right offering: RO) ถือเป็นการให้สิทธิกับผู้ถือหุ้นเดิม ในการซื้อหุ้นเพิ่มทุน
		*	เสนอขายให้กรรมการหรือพนักงานบริษัท (Employee stock option program: ESOP) เพื่อให้กรรมการหรือพนักงานมีส่วนร่วมในการเป็นเจ้าของกิจการ มีผลให้เกิดแรงจูงใจในการทำเพื่อกิจการมากขึ้น
	3.	การเสนอขายหุ้นเพิ่มทุนแบบ General mandate คือ การขออนุมัติการเพิ่มทุนจากผู้ถือหุ้นล่วงหน้า ซึ่งวิธีการนี้จะทำให้การเพิ่มทุนสามารถทำได้รวดเร็วขึ้น
	4.	ผลกระทบต่อราคาหุ้น มักทำให้ราคาหุ้นลดลง เนื่องจากจำนวนหุ้นที่มากขึ้นทำให้เมื่อมีกำไรบริษัทต้องแบ่งให้กับผู้ลงทุนหลายคนขึ้น (แบ่งตามจำนวนที่ถือหุ้น) ซึ่งหากบริษัททำกำไรได้เท่าเดิมจะทำให้กำไรต่อหุ้นลดลง (Dilution effect) นอกจากนี้จำนวนหุ้นที่มากขึ้นอาจทำให้สัดส่วนการถือหุ้นของผู้ลงทุนเปลี่ยนแปลงส่งผลต่ออำนาจการควบคุมกิจการ

6.2	การเพิ่มทุนจากใบสำคัญแสดงสิทธิ (Warrant) คือ การเพิ่มทุนผ่านสัญญาที่ให้สิทธิในการซื้อหุ้นเพิ่มทุนในอนาคต
	1.	วัตถุประสงค์ของการเพิ่มทุนจากใบสำคัญแสดงสิทธิ (Warrant)
		*	เพื่อให้ได้เงินเพิ่มทุนสอดคล้องกับแผนการใช้เงินในอนาคต เช่น ตั้งใจจะขยายกิจการในอีก 2 ปี ข้างหน้า จึงออก Warrant ที่ให้สิทธิในการซื้อหุ้นเพิ่มทุนในอีก 2 ปี
		*	เพื่อจูงใจกรรมการหรือพนักงานโดยการออก Warrant ให้
	2.	ผลกระทบต่อราคาหุ้นสามัญ เมื่อมีการใช้สิทธิซื้อหุ้นเพิ่มทุน จะทำให้จำนวนหุ้นเพิ่มขึ้นและมีผลกระทบต่อราคาหุ้นเช่นเดียวกับการเพิ่มทุน (Capital Increase)

6.3	การเพิ่มทุนจากใบสำคัญแสดงสิทธิที่โอนสิทธิได้ (Transferable subscription right : TSR) TSR มีลักษณะคล้ายกับการเพิ่มทุนแบบเสนอขายให้ผู้ถือหุ้นเดิม (Right offering: RO) ผสมกับ Warrant ซึ่งมีรายละเอียดดังนี้
	*	TSR มีลักษณะคล้าย Warrant แต่มักจะมีอายุสั้นกว่า กล่าวคือ มีอายุ (อายุ ในที่นี้ระยะเวลาในการให้สิทธิ เช่น อายุ 2 เดือน หมายถึง สิทธิในการซื้อหุ้นเพิ่มทุนในอีก 2 เดือน) ไม่เกิน 2 เดือน ต่างจาก Warrant ที่มักมีอายุ 3-5 ปี
	*	คล้าย RO ที่เสนอขายให้ผู้ถือหุ้นเดิมเช่นกัน แต่ดีกว่า RO ที่หากผู้ลงทุนไม่ต้องการเพิ่มทุน ผู้ลงทุนสามารถขายสิทธิในการเพิ่มทุนนี้ให้กับผู้ลงทุนรายอื่นได้โดยขายผ่านตลาดหลักทรัพย์
	*	บริษัทสามารถเพิ่มทุนได้ตามที่ต้องการ แม้จะมีการขายสิทธิให้กับผู้ลงทุนรายอื่นก็ตาม
	1.	ลักษณะของ TSR
		*	โดยทั่วไปมีอายุไม่เกิน 2 เดือน
		*	ต้องมีระยะเวลาซื้อขายในตลาดหลักทรัพย์ ≥7 วัน
		*	มีระยะเวลาให้ผู้ถือ TSR แสดงความจำนงในการซื้อหุ้นเพิ่มทุน ≥15 วัน
		*	ไม่ต้องขออนุญาต ก.ล.ต. เพื่อออก TSR
	2.	ผลตอบแทนและความเสี่ยงของ TSR
		1)	ผลตอบแทน
			*	กำไรจากการซื้อขาย
			*	สิทธิในการซื้อหุ้นเพิ่มทุน
		2)	ความเสี่ยง
			*	ความผันของราคา TSR
			*	อายุที่สั้น (เมื่อหมดอายุมูลค่า TSR จะเป็นศูนย์)
	3.	ผลกระทบต่อราคาหุ้น มีลักษณะเช่นเดียวกับ Warrant และการเพิ่มทุน

6.4	โครงการสะสมหุ้นของพนักงาน (Employee joint investment program : EJIP)
คือ โครงการที่ให้สิทธิพนักงานลงทุนในหุ้นของบริษัทตนเองซึ่งบริษัทจะลงทุนเพิ่มให้อีกส่วนหนึ่ง โดยต้องลงทุนเป็นรายงวดอย่างสม่ำเสมอ (Dollar Cost Average) ทั้งนี้การเข้าร่วมโครงการจะขึ้นอยู่กับความสมัครใจของพนักงาน
	1.	ประโยชน์ของโครงการ
		*	เป็นการจูงใจให้พนักงานเพิ่มประสิทธิภาพการทำงาน เนื่องจากพนักงานมีส่วนร่วมในการเป็นเจ้าของกิจการ
		*	หากผู้บริหารเข้าโครงการ ผู้บริหารไม่ต้องรายงานการซื้อหุ้นของบริษัท (แบบ 59-2) กับ ก.ล.ต.
		*	ถือเป็นการให้ผลตอบแทนกับพนักงานรูปแบบหนึ่ง เนื่องจากบริษัทจะสมทบเงินลงทุนให้ด้วย
	2.	ผลกระทบต่อราคาหุ้น ไม่มีผลกระทบเชิง Dilution effect แต่อาจมีผลบวกเชิงจิตวิทยา เนื่องจากปริมาณการซื้อหุ้นของบริษัทจะมากขึ้นจากการซื้อของพนักงานและเงินสมทบของบริษัท

6.5	การลดทุนจดทะเบียนชำระแล้ว (Decrease in paid-up capital) คือ การลดเงินทุนของเจ้าของกิจการ ซึ่งอาจสาเหตุมาจากการระดมเงินทุนมาจากผู้ถือหุ้นมามากเกินไปจึงขอลดทุนเพื่อนำเงินมาคืนให้ผู้ถือหุ้น แต่สาเหตุส่วนใหญ่จะเป็นการลดทุนเพื่อล้างขาดทุนสะสมเพื่อให้บริษัทสามารถจ่ายเงินปันผลได้ (บริษัทจะจ่ายปันผลได้ต่อเมื่อไม่มีขาดทุนสะสมเท่านั้น) โดยที่ทั้งขาดทุนสะสมและทุนจดทะเบียนอยู่ในส่วนของเจ้าของในงบดุล
	1.	วิธีการลดทุนจดทะเบียน สามารถทำได้ 2 วิธี คือ
		*	การลดมูลค่าที่ตราไว้ (Par Value Reduction) เป็นวิธีที่ได้รับความนิยมมากกว่าเนื่องจากไม่กระทบต่อจำนวนหุ้นของผู้ถือหุ้น
		*	การลดจำนวนหุ้น
	2.	ผลกระทบต่อราคาหุ้น
		*	กรณีใช้วิธีลดมูลค่าที่ตราไว้เพื่อนำเงินไปล้างขาดทุนสะสม จะเกิดการเปลี่ยนแปลง คือ ทุนจดเบียนลดลงเนื่องจากมูลค่าที่ตราไว้ลดลง และขาดทุนสะสมลดลง ขณะที่ส่วนของเจ้าของในงบดุลของเท่าเดิม โดยพื้นฐานของกิจการยังคงเหมือนเดิม ส่งผลให้มูลค่ากิจการ, มูลค่าหุ้นที่ผู้ลงทุนถือ (มูลค่าหุ้นที่ผู้ลงทุนถือ = ราคาหุ้น X จำนวนหุ้นที่ถือ) และราคาหุ้นเท่าเดิม
		*	กรณีใช้วิธีจำนวนหุ้นเพื่อนำเงินไปล้างขาดทุนสะสม เกิดการเปลี่ยนแปลงทุนบัญชีคล้ายกับวิธีลดมูลค่าที่ตราไว้ กล่าวคือ ทุนจดเบียนลดลงเนื่องจากจำนวนหุ้นลดลง และขาดทุนสะสมลดลง ขณะที่ส่วนของเจ้าของในงบดุลของเท่าเดิม โดยพื้นฐานของกิจการยังคงเหมือนเดิม ส่งผลให้มูลค่ากิจการและมูลค่าหุ้นที่ผู้ลงทุนถือเท่าเดิม แต่ราคาหุ้นจะเพิ่มขึ้นและจำนวนหุ้นลดลง
		*	โดยสรุปแล้วการลดทุนจะไม่กระทบกับมูลค่าหุ้นที่ผู้ลงทุนถือ แต่การลดทุนอาจมีผลเชิงจิตวิทยาให้ความต้องการซื้อหุ้นเพิ่มขึ้น เนื่องจากเป็นสัญญาณว่าบริษัทอาจกลับมาจ่ายปันผลได้ในอนาคต
	ส่วนของเจ้าของเท่าเดิม เนื่องจากทั้งขาดทุนสะสมและทุนจดทะเบียนอยู่ในส่วนของเจ้าของในงบดุล เช่น
	ก่อนลดทุน
		-	ทุนจดทะเบียน	300
		-	ขาดทุนสะสม	-50
		-	ส่วนของเจ้าของ	250
	หลังลดทุนจดทะเบียน 50
		-	ทุนจดทะเบียน	250
		-	ขาดทุนสะสม	0
		-	ส่วนของเจ้าของ	250

6.6	การเปลี่ยนแปลงมูลค่าที่ตราไว้ สามารถทำได้ 2 รูปแบบ คือ
	1.	การแตกหุ้น (Stock Split) คือ การแบ่งมูลค่าของกิจการ ทำให้มีจำนวนหุ้นมากขึ้นแต่มูลค่ากิจการยังคงเท่าเดิมเนื่องจากราคาหุ้นจะลดลง ซึ่งมีข้อดีคือ
		*	จำนวนหุ้นมากขึ้น ทำให้สภาพคล่องในการซื้อขายหุ้นมีมากขึ้น
		*	ราคาหุ้นต่ำลง ทำให้ผู้ลงทุนรายย่อยเข้าซื้อหุ้นได้ง่ายขึ้น
	2.	การรวมหุ้น (Reverse Stock Split) คือ การรวมมูลค่าของกิจการ ทำให้มีจำนวนหุ้นน้อยลงแต่มูลค่ากิจการยังคงเท่าเดิมเนื่องจากราคาหุ้นจะเพิ่มขึ้น ซึ่งมีข้อดีคือ
		*	ราคาหุ้นเพิ่มขึ้นทำให้ราคามีเสถียรภาพมากขึ้น เนื่องจากความผันผวนของอัตราผลตอบแทนจากราคาลดลง เช่น
			-	หากราคาหุ้นอยู่ที่ 0.10 บาท เมื่อราคาเปลี่ยนแปลงหนึ่งช่องราคาเป็น 0.09 บาท อัตราผลตอบแทนจะลดลงถึง (0.09 – 0.10)/0.10 = -0.10 หรือ -10%
			-	หากราคาหุ้นอยู่ที่ 1.00 บาท เมื่อราคาเปลี่ยนแปลงหนึ่งช่องราคาเป็น 0.99 บาท อัตราผลตอบแทนจะลดลงเพียง (0.99 – 1.00)/1.00 = -0.01 หรือ -1%

6.7	เงินปันผล (Cash Dividend) คือ เงินสดที่จ่ายให้กับผู้ถือหุ้นจากกำไรหรือกำไรสะสมของกิจการ และในทางบัญชีกำไรสะสมจะลดลง ทำให้ส่วนของเจ้าของลดลง
	1.	ประโยชน์ของเงินปันผล เป็นผลตอบแทนคืนให้กับผู้ถือหุ้น
	2.	ผลกระทบต่อราคาหุ้น โดยทั่วไปวันที่ขึ้นเครื่องหมาย XD เพื่อกำหนดรายชื่อผู้ถือหุ้นที่จะได้รับเงินปันผล หากไม่มีผลกระทบของความผันผวนของตลาดแล้ว ราคาหุ้นมักจะลดลงเท่ากับเงินปันผล เช่น หากราคาหุ้น 10 บาท ปันผล 0.50 บาท ราคาหุ้นมักจะลดลง 0.50 บาท
	* มูลค่ากิจการ (Market Capitalization) = ราคาหุ้น X จำนวนหุ้นทั้งหมดที่กิจการเสนอขาย

6.8	หุ้นปันผล (Stock Dividend) เป็นการออกหุ้นใหม่ และปันผลเป็นจำนวนหุ้นให้ผู้ลงทุน ส่งผลให้จำนวนหุ้นเพิ่มขึ้น ซึ่งในทางบัญชีทุนจดทะเบียนจะเพิ่มขึ้น กำไรสะสมจะลดลง ทำให้ส่วนของเจ้าของเท่าเดิม
	1.	ประโยชน์ของการปันผลเป็นหุ้น
		*	บริษัทสามารถนำเงินสดที่มีไปขยายกิจการ
		*	ผู้ลงทุนยังรู้สึกว่าตนเองได้ผลตอบแทน เนื่องจากได้จำนวนหุ้นที่มากขึ้น แม้ว่าการปันผลเป็นหุ้นจะทำให้ราคาหุ้นลดลงด้วยก็ตาม
		*	จำนวนหุ้นที่มากขึ้น ทำให้สภาพคล่องในการซื้อขายหุ้นมากขึ้น
	2.	ผลกระทบต่อราคาหุ้น ราคาหุ้นลดลงจากผลของ Dilution effect (Dilution effect เกิดขึ้นเมื่อมีการออกหุ้นใหม่ให้กับผู้ลงทุน)

6.9	การซื้อหุ้นคืน (Stock Repurchase) คือ การที่บริษัทซื้อหุ้นของตนเองคืนจากผู้ลงทุน ซึ่งมักทำในภาวะที่บริษัทเชื่อว่าราคาหุ้นในปัจจุบันต่ำกว่ามูลค่าที่แท้จริง (Undervalue)
	1.	วิธีการซื้อหุ้นคืน บริษัทต้องประกาศซื้อหุ้นคืนล่วงหน้าไม่น้อยกว่า 14 วันก่อนซื้อหุ้นคืน ซึ่งวิธีการซื้อหุ้นคืนทำได้ 2 วิธี คือ
		*	ซื้อหุ้นบนกระดานซื้อขายในตลาดหลักทรัพย์ ต้องดำเนินการให้เสร็จใน 6 เดือน
		*	เสนอซื้อหุ้นจากผู้ลงทุน ต้องดำเนินในระหว่าง 10 – 20 วัน
	2.	การขายหุ้นคืน บริษัทสามารถขายหุ้นที่ซื้อมาคืนได้ภายใน 3 ปี (ขายได้ผ่านกระดานซื้อขายในตลาดหลักทรัพย์ หรือ เสนอขายให้ผู้ลงทุน) หากไม่ขายคืนหรือขายคืนไม่หมดบริษัทต้องตัดหุ้นจำนวนดังกล่าวออกและขอลดทุนจดทะเบียน 
	3.	ผลกระทบต่อราคา
		*	ในระหว่างซื้อหุ้นคืน ไม่มีผลกระทบตรงต่อราคาหุ้น แต่มีผลเชิงจิตวิทยาเนื่องจากเป็นการส่งสัญญาณจากบริษัทว่าราคาหุ้น ณ ปัจจุบันต่ำกว่ามูลค่าที่แท้จริง (Undervalue)
		*	หลังซื้อหุ้นคืน จำนวนหุ้นลดลง (เปรียบเสมือนจำนวนคนที่มาขอแบ่งกำไรและปันผลของบริษัทลดลง) ดังนั้นหากบริษัทมีกำไรและปันผลเท่าเดิมจะมีผลให้กำไรต่อหุ้นและปันผลต่อหุ้นเพิ่มขึ้น ส่งผลบวกต่อราคาหุ้น